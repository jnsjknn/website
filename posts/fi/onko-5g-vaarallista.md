---
title: 'Onko 5G vaarallista?'
date: '30 September, 2022'
excerpt: 'Epäilyt 5G verkon turvallisuudesta ovat herättäneet keskustelua ja huolestuneet ihmiset ovat keränneet tuhansia allekirjoituksia kansalaisaloitteisiin 5G verkon käyttöönoton pysäyttämiseksi'
tags: 'MaallikonKielellä,Infrastruktuuri'
keywords: 'MTA,Ruotsi,1G,Hz,taajuus,modulaatio,am,fm,kaistanleveys,radio,kommunikatio,teksti,viesti,internet,asioiden,data,langaton,4G,5G'
language: 'fi'
---

Kauhutarinat matkapuhelinverkkojen vaarallisesta säteilystä juontavat juurensa aina 1990-luvulta saakka, kun 2G verkot otettiin käyttöön. Jokapäiväisessä elämässämme yhdistämme sanan "säteily" helposti johonkin pahaan ja pelottavaan, kuten ydinvoimaloiden ja -aseiden säteilyyn.

Todellisuudessa Chernobylin ydinvoimalan ja röntgenlaitteiden säteily eroaa matkapuhelinten säteilystä merkittävästi. Vaarallinen, korkean taajuuden säteily on ionisoivaa ja voi vahingoittaa DNA:ta irroittamalla siitä elektroneja, mikä voi aiheuttaa suuria terveyshaittoja kuten syöpää.

Matkapuhelinverkkojen säteily sen sijaan on huomattavasti matalataajuisempaa. Se ei ole ionisoivaa eikä voi vahingoittaa DNA:tamme. Tietynlainen ei-ionisoiva säteily voi toki myös olla vaarallista, koska se voi suurilla tehoalueilla tuottaa lämpöä. Esimerkiksi mikroaaltouunin säteily ei ole ionisoivaa, mutta se pystyy lämmittämään ruokamme todella nopeasti. Mikro vaatii lämmitykseen kuitenkin useiden satojen wattien tehoa.

Kansainvälinen ionisoimattoman säteilyn toimikunta ICNIRP [1] on määrittänyt matkapuhelinten säteilyn ominaisabsorbtionopeudelle ylärajaksi 2,0 W/kg. Raja on niin matala, ettei ihmiskehon lämpenemisestä ole vielä tietoakaan. Puhelinvalmistajien täytyy osoittaa, että heidän laitteensa pysyy määritellyissä rajoissa ennen kuin he saavat myydä sitä Euroopassa. Käytännössä minkään puhelimen säteily ei kuitenkaan ole lähelläkään asetettua rajaa.

Elektromagneettisen säteilyn terveysvaikutuksia on tutkittu paljon. Sekä vuonna 2009 tehdyn katsauksen [2] että vuonna 2010 tehdyn tutkimuksen [3] yhteenvetona todettiin, että matkapuhelinverkoista johtuvia terveyshaittoja ei havaittu.

Vuonna 2011 maailman terveysjärjestö WHO julisti matkapuhelimet luokan 2B karsinogeeneiksi [4]. Tämä voi vaikuttaa hälyyttävältä, mutta toisaalta luokan 2B karsinogeeneihin luetaan yhtä lailla myös suolakurkut, aloe vera -uute sekä palomiehen työ.

Mikään tutkimus ei toistaiseksi ole vakuuttavasti todennut, että matkapuhelinteknologiat olisivat ihmisten terveydelle haitallisia. Monet uutissivut esittävät klikkausten toivossa perusteettomia väittämiä ja luottavat siihen, ettei lukijat tutustu aiheisiin tarkemmin ja miten vaikeaa tieteellisten tutkimusten ymmärtäminen voi joskus olla.

Usein uutissivustot käyttävät lähteenään nimenomaan tiettyä tutkimusta [5] väärin perustein. Monen järjestön, kuten Yhdysvaltain elintarvike- ja lääkeviraston sekä telehallintoviraston mukaan todisteet viittaavat matkapuhelinten sekä Bluetoothin ja Wi-Fin kaltaisten teknologioiden vaarattomuuteen, vaikka edellä mainittu tutkimus otetaan huomioon.

Entä sitten 5G teknologia? Valtaosa 5G-verkkojen käyttämistä taajuuksista on jo nyt käytössä muissa sovelluksissa, joten uusia riskejä ei juurikaan ole. Vaikka 5G-verkossa käytetään aiempaa korkeampaa taajuutta, se ei silti ole lähelläkään ionisoivan säteilyn taajuuksia.

5G-verkossa käytetään todennäköisesti 24-29 gigahertzin taajuuksia, joilla on taipumusta herkästi heijastua eri pintoihin törmätessään. Tästä syystä säteilyn vaikutus ihmiseen törmätettä rajoittuu pääasiassa ihon pintakerroksiin, eikä syvemmälle kudoksiin.

ICNIRPin turvarajat rajoittavat myös uuden 5G-verkon voimakkuutta ja tutkimusten mukaan 5G verkko nostaa vielä järkyttävän suurella 50W/m^2 tehollakin ihon lämpötilaa vain noin 0,8 astetta, mikä on silti vähemmän kuin kansainvälisen sähkö- ja elektroniikkainsinöörien instituutin asettama 1 asteen raja säteilyn vaikutukselle.

Kauhutarinoiden avulla uutispalvelut saavat kirjoitettua kiinnostavia otsikoita artikkeleilleen, mutta todellisuudessa ne usein tarttuvat pienenpieniin viitteisiin vaaroista ja liioittelevat niiden merkitystä klikkausten toivossa. Useimmin lähteenä käytetyissä tutkimuksissa on suuria puutteita. Lisäksi lukuisat pitkät ja laadukkaat tutkimukset eivät ole löytäneet yhteyttä puhelinverkkojen ja syövän välillä, mukaan lukien muun muassa Tanskan strategisen tutkimuksen neuvoston [6] , Taiwanin kansallisen tiedeneuvoston [7] sekä Japanin sisä- ja viestintäministeriön [8] tutkimukset.

Lähteet:

1 [International Comission on Non-Ionizing Radiation Protection](https://www.icnirp.org/)

2 [Epidemiologic Evidence on Mobile Phones and Tumor Risk](https://journals.lww.com/epidem/Fulltext/2009/09000/Epidemiologic_Evidence_on_Mobile_Phones_and_Tumor.5.aspx)

3 [Interphone study reports on mobile phone use and brain cancer risk](https://interphone.iarc.fr/pr200-e.pdf)

4 [Electromagnetic fields and public health: mobile phones](https://www.who.int/news-room/fact-sheets/detail/electromagnetic-fields-and-public-health-mobile-phones)

5 [Report of Partial Findings from the National Toxicology Program Carcinogenesis Studies of Cell Phone Radiofrequency Radiation in Hsd: Sprague Dawley® SD rats (Whole Body Exposures)](https://www.biorxiv.org/content/biorxiv/early/2016/06/23/055699.full.pdf)

6 [Long-term mobile phone use and the risk of vestibular schwannoma: a Danish nationwide cohort study](https://pubmed.ncbi.nlm.nih.gov/21712479/)

7 [The incidence rate and mortality of malignant brain tumors after 10 years of intensive cell phone use in Taiwan](https://www.ncbi.nlm.nih.gov/pubmed/23591455)

8 [Time trend in incidence of malignant neoplasms of the central nervous system in relation to mobile phone use among young people in Japan](https://www.ncbi.nlm.nih.gov/pubmed/27197787)
